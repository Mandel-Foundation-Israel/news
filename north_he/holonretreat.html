<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>תהליכי התחדשות עירונית בחולון</title>
    <link rel="stylesheet" href="../css/magnific-popup.css">
    <link rel="stylesheet" href="../css/style.css">
</head>
<body>
    <div class="wrap">
        <header>
            <p class="article-source">חזרה לחדשות <a href="./">מרכז מנדל למנהיגות בצפון</a></p>
        </header>
        <article>
            <div class="article-image">
                <img src="../images/holonretreat_small.jpg" alt="">
            </div>
            <div class="article-header">
                <h1>תהליכי התחדשות עירונית בחולון</h1>
                <p class="date">2014-06-08</p>
                <p class="byline">בחודש שעבר יצאו משתתפי תכנית למנהיגות מקומית במגדל העמק לריטריט של יומיים בחולון כדי ללמוד מקרוב על תהליכים של התחדשות עירונית שחלו בעיר – מיתוגה כעיר הילדים והפיכתה לאבן שואבת לתיירות </p>
            </div>
            <div class="article-body">
                <div class="article-content">
                                            <p>בחודש שעבר יצאנו, משתתפי תכנית המנהיגות של מגדל העמק, לריטריט של יומיים בחולון&nbsp;כדי ללמוד מקרוב על תהליכים של התחדשות עירונית שחלו בעיר – מיתוגה כעיר הילדים והפיכתה לאבן שואבת לתיירות. חולון עניינה אותנו מסיבות רבות: דירוגה על-ידי הלמ"ס באשכול 5 – אותו אשכול שבו מדורגת מגדל העמק; דימויה כעיר שעברה שינוי תדמית, הצליחה לעצור תהליכי הגירה שלילית והגדירה עצמה – בשכנות לתל אביב – כעיר מושכת לציבורים רבים ובעיקר למשפחות צעירות עם ילדים.</p>
<p>ביקרנו בכמה ממוסדותיה: במרכז לאמנות דיגיטלית, במדיטק ובמוזיאון העיצוב, ונפגשנו לשיחות עם מנהליהם ועם אנשי קשר שלהם לחינוך ולקהילה. לבסוף קיימנו פגישה קצרה עם מנכ"לית העירייה חנה הרצמן.</p>
<p>בשיחות שהתפתחו בריטריט ובעקבותיו עלו כמה סוגיות מעניינות ורלבנטיות. התברר, למשל, כי תהליך השינוי בעיר נמשך 20 שנה, ורק בסיומו החל תהליך המיתוג של העיר כ"עיר הילדים". המיתוג התבסס על השקעה של תכנון, גיוס מימון ושנות עבודה מרובות בבנייה של מוסדות חינוך ותרבות.</p>
<p>בקבוצה התחדדה ההבנה שמיתוג עירוני לא יכול לבוא במקום השינוי האמיתי במציאות, אלא רק להשלימו. כמו כן, נפקחו עינינו לכך ששינוי מקיף מסוג זה דורש שנים רבות של עבודה מתואמת, ואיננו אפשרי בפעולה קצרת טווח. מה המחיר שאנשים מוכנים להקדיש להשגת מטרות מקצועיות ואישיות החשובות להם? למען חזון שלהם? עמדנו נפעמים לנוכח העובדה שכמה מהאנשים שפגשנו השקיעו את מיטב שנותיהם להשגת התוצאות ששאפו אליהן, והפכו את השגת תוצאות אלה ל"פרויקט חיים" שלהם. עוד דנו בשאלה באיזו מידה תושבי העיר נהנים בחיי היום-יום שלהם ממוסדות התרבות בעיר? באיזו מידה איכות חייהם היום-יומית שלהם אכן השתפרה אל מול המחירים ועלויות הפרויקטים הגדולים האלה (בעיקר מוזיאון העיצוב). </p>
<p>התיאום ההדוק בין מוסדות העיר ומחלקותיה סביב מילות מפתח ויעדים מוסכמים הנקבעים מדי שנה עורר השראה ומוטיבציה ליישום במגדל העמק. כך גם המיקוד בשלושה צירים שאליו נחשפנו: התרבות בעיר, החינוך הפורמאלי והחינוך הבלתי פורמאלי, והפנאי של יחידים ומשפחות. הקבוצה הציעה שבסיור הלימודי הבא נפגוש גם תושבים "רגילים" שהחלו בתהליכי שינוי מקומיים, ולא רק את השדרה הניהולית הבכירה בעיר. </p>
<p>רעיון זה יתממש השבוע בסיור לימודי שנערוך בעיר טירת הכרמל, בהדרכת חגית נעלי יוסף. בסיור נפגוש קבוצה שהקימה מפלגה מקומית, קבוצת "הורים מעורים" שיזמה פעילות בתחום החינוך בעיר, פרויקט עסקי חברתי לנוער בסיכון שהקים קייטרינג בשם "סומסום", וגם...את ראש העירייה אריה טל. ממנו נבקש ללמוד על תפיסת הפיתוח שלו בנוגע לעיר בעתיד. אנו מצפים שהביקורים העירוניים האלה יחשפו לפני הקבוצה "שינויים מלמעלה" ו"שינויים מלמטה" – על יתרונותיהם ומחיריהם – ומנעד רחב של אפשרויות לשינוי בעיר.</p>
                                    </div>
                            </div>
        </article>
        <footer>
            <p class="article-citation">מקור: <a href="https://north.mandelfoundation.org.il/About/News/Pages/HolonRetreat.aspx" target="_blank">תהליכי התחדשות עירונית בחולון</a></p>
        </footer>
    </div>
    <script type="text/javascript" src="../js/jquery.min.js"></script>
    <script type="text/javascript" src="../js/jquery.magnific-popup.min.js"></script>
    <script type="text/javascript" src="../js/item.js" defer></script>
</body>
</html>