<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>למידה בשדות זרים</title>
    <link rel="stylesheet" href="../css/magnific-popup.css">
    <link rel="stylesheet" href="../css/style.css">
</head>
<body>
    <div class="wrap">
        <header>
            <p class="article-source">חזרה לחדשות <a href="./">מרכז מנדל למנהיגות בצפון</a></p>
                    </header>
        <article>
            <div class="article-image">
                <img src="../images/poria-tour_small.jpg" alt="">
            </div>
            <div class="article-header">
                <h1>למידה בשדות זרים</h1>
                <p class="date">2015-03-11</p>
                <p class="byline">יום הלמידה שערך מרכז מנדל למנהיגות בצפון לכל המפקחים של משרד החינוך במחוז צפון עמד בסימן למידה בשדות זרים – למידה מפרופסיות אחרות </p>
            </div>
            <div class="article-body">
                <div class="article-content">
                                            <p><strong>פיתוח מקצועי ברפואה, בהיי-טק ובטיפול משפחתי</strong></p>
<p>יום הלמידה שערך מרכז מנדל למנהיגות בצפון לכל המפקחים של משרד החינוך במחוז צפון עמד בסימן למידה בשדות זרים – למידה מפרופסיות אחרות. במסגרתו ניתנה למפקחים הזדמנות להיחשף לעקרונות דומים ושונים המנחים צוותי פיתוח מקצועי בעולמות אחרים.</p>
<p>120 המפקחים נחלקו לשלוש קבוצות וסיירו בשלושה מוקדים שונים: רפואה – בבית החולים פוריה שבטבריה, היי-טק – במשרדים החדשים של EBAY בנתניה, וטיפול משפחתי וזוגי במרכז "בראשית" בטירת הכרמל.</p>
<p>בבית החולים פוריה נחשפו המפקחים לשינוי המערכתי המתחולל בשנים האחרונות במערך הרפואה בגליל בזכות הקמת הפקולטה לרפואה בצפת. פרופ' מיכאל ויינגרטן, סגן דיקן הפקולטה, סיפר למפקחים על החזון שהנחה אותם – למנף את הקמת הפקולטה לרפואה לצורך פיתוח אזור הגליל, ועל מימוש החזון בפועל. המפקחים שמעו מפי מנהל בית החולים, ד"ר ארז און, כיצד בית החולים שבניהולו, כמו כל שאר בתי החולים בגליל, הפכו מארגונים מטפלים בלבד לארגונים לומדים, מלמדים וחוקרים: לצד חובת מתן הטיפול והשירות לחולים, הם נדרשים כיום לעסוק גם בהוראת סטודנטים לרפואה ובמחקר רפואי מתקדם. מהלך זה, לדברי ד"ר און, מייצר אופק התפתחות מקצועי ובכך מסייע למשוך רופאים איכותיים למוסדות בצפון. המפקחים סיירו בבית החולים, פגשו חוקרים במעבדות ומנהלי מחלקות, ולאחר מכן דנו בתובנות למערכת החינוך, המתמודדת גם היא עם מצוקת משאבים בדומה לעולם הרפואה.</p>
<p>במרכז "בראשית" נחשפה קבוצת מפקחים אחרת למודל ייחודי ומערכתי בטיפול משפחתי וזוגי שפיתחה הפסיכולוגית יהודית גרינבוים. המרכז הוקם בתוך אגף הרווחה של עיריית טירת הכרמל, והוא מספק שירות טיפולי לתושבי העיר שאין באפשרותם לממן טיפול כזה, לצד הכשרה של מטפלים בשיטה ייחודית הנשענת על עבודה עם מראה חד-כיוונית. דרך טיפול זו מבוססת על ההנחה שמה שקורה בין בני אדם במערכות אנושיות מסוגים שונים, הוא קריטי להובלת שינוי ולפתרון בעיות. המפקחים נחשפו גם לאופן שבו נעשה שימוש בריבוי זוויות בהתבוננות באותה מציאות במסגרת הטיפול. בחלקו השני של היום נעשה שוב ניסיון לתרגם לתחום החינוך כמה מהעקרונות שהמפקחים נחשפו אליהם.</p>
<p>לבסוף, במשרדי הפיתוח של EBAY בנתניה נחשפה קבוצה שלישית של מפקחים לפיתוח המקצועי בעולם ההיי-טק ולמקום שניתן להתפתחות אישית ולעבודה מבוססת משוב.</p>
<p>את יום הלמידה, שנערך ב-26/2, תכננו ד"ר דניאל שני, מנהלת מרכז מנדל למנהיגות בצפון, דלית כספין, האחראית על העבודה עם המפקחים מטעם המרכז, ענת כהן, המפקחת האחראית על הפיתוח המקצועי של המפקחים במחוז, ויעל קהתי מצוות הפיתוח המקצועי. יום השתלמות נוסף, האחרון בסדרת המפגשים לשנת הלימודים הנוכחית, ייערך בתחילת יולי.</p>
                                    </div>
                            </div>
        </article>
        <footer>
            <p class="article-citation">מקור: <a href="https://north.mandelfoundation.org.il/About/News/Pages/Learning-in-foreign-fields.aspx" target="_blank">למידה בשדות זרים</a></p>
        </footer>
    </div>
    <script type="text/javascript" src="../js/jquery.min.js"></script>
    <script type="text/javascript" src="../js/jquery.magnific-popup.min.js"></script>
    <script type="text/javascript" src="../js/item.js" defer></script>
</body>
</html>