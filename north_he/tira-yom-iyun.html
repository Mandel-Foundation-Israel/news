<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>יום עיון למאבק באלימות ובפשע המאורגן בטירה</title>
    <link rel="stylesheet" href="../css/magnific-popup.css">
    <link rel="stylesheet" href="../css/style.css">
</head>
<body>
    <div class="wrap">
        <header>
            <p class="article-source">חזרה לחדשות <a href="./">מרכז מנדל למנהיגות בצפון</a></p>
        </header>
        <article>
            <div class="article-image">
                <img src="../images/tira_small.jpg" alt="">
            </div>
            <div class="article-header">
                <h1>יום עיון למאבק באלימות ובפשע המאורגן בטירה</h1>
                <p class="date">2015-02-03</p>
                <p class="byline">ב-31 בינואר התקיים בטירה יום עיון למאבק באלימות ובפשע המאורגן בעיר </p>
            </div>
            <div class="article-body">
                <div class="article-content">
                                            <p>ב-31 בינואר התקיים בטירה יום עיון למאבק באלימות ובפשע המאורגן בעיר. יום העיון – והפעילות הענפה שקדמה לו בשלושת החודשים האחרונים – הם תוצר היוזמה של קבוצת אנשים מעיריית טירה ומארגוני החברה האזרחית, בהם שלוש מבוגרות תכנית מנדל למנהיגות בטירה: נור מנסור, מנהלת תכנית "עיר ללא אלימות",&nbsp;סמר סמארה, רכזת פרויקטים ביחידה לקידום נוער ובעמותת אנתמאא ועטאא, ועהוד שביטה, מנהלת מרכז הנוער היישובי.</p>
<p>בחודשים האחרונים ניהלה הקבוצה מסע פרסום ציבורי וקהילתי בעיר תחת הכותרת "טירה – ביתי וביתך". הפעילות כללה עצרות מקומיות בהשתתפות בני נוער וצעירים, שלטי חוצות וקמפיין נרחב ברשתות החברתיות. המסר המרכזי היה הצורך לקחת אחריות ציבורית ואישית על האלימות והפשע המאורגן ביישוב. במסגרת מסע הפרסום ארגנה הקבוצה מסיבת עיתונים בהשתתפות ראש העיר, מר מאמון עבד אל-חי, וממלא מקום ראש העיר, מר סאמח עיראקי. במסיבת העיתונאים אמר ראש העיר: "אין לנו אלא להאשים את עצמנו. הגיע הזמן לקחת אחריות".</p>
<p>לצד מסע הפרסום עמלה הקבוצה על מיפוי שורה של תחומים אפשריים להתערבות, והנכסים הקיימים בעיר בכל אחד מהתחומים: תפקיד התקשורת, צעירים ואבטלה, סמים, חוסר בפעילות תרבותית ופעילות פנאי לצעירים, תפקיד ההורים ומערכת החינוך, מעורבות חברתית למניעת אלימות ותפקיד המשטרה.</p>
<p>חלקו הראשון של יום העיון הוקדש לשתי הרצאות – ד"ר נוהאד עלי הרצה בנושא "האלימות בחברה ערבית - טרור חברתי", ונידאל עותמאן הרצה בנושא "התארגנות קהילתית למאבק באלימות". בחלק השני התקיימו שבעה שולחנות עגולים שעסקו בנושאים אלו.</p>
<p>"זו הייתה עבודת נמלים. ארבעה חודשים אנחנו עובדות על זה", אומרת סמר סמארה. "אני הייתי אחראית על נושא תפקוד המשטרה והיחסים עמה. בחודשים האחרונים נפגשתי פעמיים עם מפכ"ל המשטרה כדי לדון ביחס של המשטרה לפשיעה בטירה. ראיינתי תושבים, השגתי נתונים והתכוננתי היטב לפגישות – ומשהו חלחל. הרגשתי שאנחנו מתחילים להשיג שיתוף פעולה. בשולחן העגול שהנחיתי ביום העיון דנו בכמה שאלות: מה אנחנו רוצים מהמשטרה? אילו המלצות יש לנו כדי לשפר את היחסים איתה ובהתאם את התפקוד שלה?"</p>
<p>עהוד שביטה מספרת: "הורגש הרבה כאב בקרב הנוער שהשתתף בכנס. הם עשו קטעי תאטרון להמחיש את הפשיעה בעיר. זה היה מאוד נוגע ללב. הם דיברו על כך שהם מחפשים מסגרת – ואין להם, ולכן הנוער מסתובב ברחובות. אחד הרעיונות שהועלו בשולחן העגול שהנחיתי היה לפתוח את בתי הספר בשעות אחר הצהריים כמועדונים לנוער, עם אמנות, תרבות, ספורט ומוזיקה. הטענה הייתה שזה גם ישנה את המודעות של ההורים לתחומים האלה וייתן להם לגיטימציה".</p>
<p>"זה הפרויקט הראשון שליכד כל כך הרבה גופים ואנשים בעיר. זו המהות של 'עיר ללא אלימות – שיתופי פעולה ועבודה קהילתית'", אומרת מנהלת "עיר ללא אלימות" בטירה, נור מנסור. "הרבה אנשים נרתמו למאמץ הזה, כולל כמה מחברות הקבוצה שלנו במנדל. הייתה עבודת צוות מדהימה בינינו ואני מוקירה להן תודה על כך".</p>
<p>ביום העיון השתתפו יותר מ-130 מתושבי העיר, בהם בעלי תפקידים, אנשי מקצוע ובני נוער רבים. בכל אחד מהנושאים גובשה שורת המלצות ונבחר צוות שימשיך לפתח וליישם את הרעיונות שהועלו.</p>
                                    </div>
                            </div>
        </article>
        <footer>
            <p class="article-citation">מקור: <a href="https://north.mandelfoundation.org.il/About/News/Pages/Tira-Yom-Iyun.aspx" target="_blank">יום עיון למאבק באלימות ובפשע המאורגן בטירה</a></p>
        </footer>
    </div>
    <script type="text/javascript" src="../js/jquery.min.js"></script>
    <script type="text/javascript" src="../js/jquery.magnific-popup.min.js"></script>
    <script type="text/javascript" src="../js/item.js" defer></script>
</body>
</html>