<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>ריטריט ראשון לחברי קבוצת עפולה</title>
    <link rel="stylesheet" href="../css/magnific-popup.css">
    <link rel="stylesheet" href="../css/style.css">
</head>
<body>
    <div class="wrap">
        <header>
            <p class="article-source">חזרה לחדשות <a href="./">מרכז מנדל למנהיגות בצפון</a></p>
        </header>
        <article>
            <div class="article-image">
                <img src="../images/afula-first-retreat_small.jpg" alt="">
            </div>
            <div class="article-header">
                <h1>ריטריט ראשון לחברי קבוצת עפולה</h1>
                <p class="date">2015-12-24</p>
                <p class="byline">עמיתי תכנית עפולה התכנסו ליומיים של ריטריט בזכרון יעקב. מטרות הריטריט, הכולל סדנאות, הרצאות ופעילויות משותפות, הן להעמיק את ההיכרות בין העמיתים בקבוצה ולפתח דרכי עבודה משותפות </p>
            </div>
            <div class="article-body">
                <div class="article-content">
                                            <p>באמצע חודש דצמבר התכנסו עמיתי תכנית מנדל למנהיגות מקומית בעפולה ליומיים של ריטריט בבית דניאל שבזכרון יעקב. מטרות הריטריט, הכולל סדנאות, הרצאות ופעילויות משותפות, הן להעמיק את ההיכרות בין העמיתים בקבוצה ולפתח דרכי עבודה משותפות.</p>
<p>חברי הקבוצה השתתפו בסדנה להפקת קול – "להיות תיבת תהודה" – בהנחיית יהלי תורן, זמרת אופרה מקצועית, מורה לפיתוח קול ותרפיסטית במוסיקה. הלמידה בסדנה עסקה באופן שבו הפקת קול היא עניין של הגוף בכללותו, ולא רק של מיתרי הקול בגרון. הקבוצה התנסתה בשימוש נכון בקול ובשירה קבוצתית הרמונית בקאנון, שירה המסמלת את הפוטנציאל הטמון בשיתוף פעולה ובשילוב כוחות. הפתיחה העוצמתית של הריטריט, לדברי העמיתים, חייבה אותם להסיר במהירות חומות ומחסומים, ואפשרה אחר כך עבודה מעמיקה וכנה בקבוצות קטנות.</p>
<p>ביום השני התקיימה סדנה לתנועה בין היחיד לקבוצה – "תדרים בתנועה", בהנחיית רוית אסף. הסדנה משלבת בין צליל, צבע ותנועה. חששם של העמיתים בתחילת המהלך משיתוף פעולה באזור שאיננו אזור הנוחות הטבעי שלהם, התחלף אט אט, עם קצת תעוזה ומיומנות גבוהה של רוית, בתקשורת בינאישית מתפתחת בעבודה תנועתית בזוגות ללא מילים. העמיתים סיפרו שעבורם הייתה זו חוויה חדשה ומאירת עיניים, ורבים מהם ביקשו להזמין את רוית להנחות צוותים שעליהם הם אחראים.</p>
<p>"מבט היסטורי על קולקטיביזם ואינדיבידואליזם בישראל", הרצאתו של ד"ר אלון גן, התמקדה בשיח הקורבני בחברה הישראלית וברווחים המופקים מהמיצוב העצמי בעמדת הקורבן. לטענת אלון, אין כמעט קבוצה בחברה שלנו שאינה ממצבת עצמה בהקשר כלשהו כקורבן וטוענת לזכאות לתיקון או לפיצוי. החלופה שהציע ד"ר גן הייתה החלפת הקורבנוּת בריבונות, במרחבים שבהם אפשר "לקחת את גורלנו בידינו" ולא להפקיד אותו בידי מאן דהו מקרבן. הדוגמאות הרבות בהרצאה אפשרו לעמיתים לגעת בנקודות הקשורות במתח בין יחיד לקבוצה גם מפרספקטיבת מאקרו על החברה הישראלית.</p>
<p>מנהלות התכנית, איילת אילני ודלית כספין, סיפרו על תהליך למידה מעמיק ומשמעותי במתודות מגוונות, תהליך שהוליד קבוצה, ועל תחושת התעלות משותפת לכל המשתתפים.</p>
                                    </div>
                            </div>
        </article>
        <footer>
            <p class="article-citation">מקור: <a href="https://north.mandelfoundation.org.il/About/News/Pages/Afula-first-Retreat.aspx" target="_blank">ריטריט ראשון לחברי קבוצת עפולה</a></p>
        </footer>
    </div>
    <script type="text/javascript" src="../js/jquery.min.js"></script>
    <script type="text/javascript" src="../js/jquery.magnific-popup.min.js"></script>
    <script type="text/javascript" src="../js/item.js" defer></script>
</body>
</html>